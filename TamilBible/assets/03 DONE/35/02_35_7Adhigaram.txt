அதிகாரம் 7
1 இறைவனாகிய ஆண்டவர் எனக்குக் காட்டிய காட்சி இதுவே:  அரசனுக்கென முதல் புல்லறுப்பு  செய்தான பின், இரண்டாம் பருவத்தில் புற்கள் தளிர்க்கத் தொடங்கும் போது இதோ, வெட்டுக்கிளிக் கூட்டங்களை அவர் உருவாக்கிக் கொண்டிருந்தார்.
2 நாட்டிலிருந்த புல்லையெல்லாம் அவை தின்று தீர்த்த பின்," இறைவனாகிய ஆண்டவரே, மன்னித்தருளும்;  உம்மைக் கெஞ்சி மன்றாடுகிறேன்;  யாக்கோபு எப்படிப் பிழைக்கக் கூடும்?  அவன் மிகச்   சிறியவனாயிற்றே!"  என்றேன்.
3 ஆண்டவர் அதைக் குறித்து மனம் மாறினார்;  "அது நிகழாது" என்றார் ஆண்டவர்.
4 இறைவனாகிய ஆண்டவர் எனக்குக் காட்டிய காட்சி இதுவே:  இதோ, இறைவனாகிய கடவுள் தாமே பழிவாங்குவதற்காக நெருப்பைத் தருவித்தார்;  அது ஆழ்ந்த கடலை வற்றச் செய்து விட்டு, நிலத்தையும் இரையாக்கிக் கொண்டிருந்தது.
5 நான்: "இறைவனாகிய ஆண்டவரே, நிறுத்தும், உம்மைக் கெஞ்சி மன்றாடுகிறேன்;  யாக்கோபு எப்படிப் பிழைக்கக் கூடும்?  அவன் மிகச் சிறியவனாயிற்றே!" என்றேன்.
6 ஆண்டவர் அதைக் குறித்து மனம் மாறினார்;  "இதுவும் நிகழாது" என்றார் இறைவனாகிய ஆண்டவர்.
7 இறைவனாகிய ஆண்டவர் எனக்குக் காட்டிய காட்சி இதுவே:  இதோ, தூக்கு நூற்குண்டைக் கையில் பிடித்தவராய் ஒரு மதிலருகில் ஆண்டவர் நின்று கொண்டிருந்தார்.
8 ஆமோசே, நீ காண்பதென்ன?" என்று ஆண்டவர் என்னைப் பார்த்துக் கேட்டார்.  நான், "அது தூக்கு நூற்குண்டு"  என்றேன்;  ஆண்டவர் தொடர்ந்து சொன்னார்:  "இதோ, தூக்கு நூற்குண்டு நம் மக்களாகிய இஸ்ராயேலின் நடுவில் தொங்க விட்டுப் பரிசோதிக்கப் போகிறோம்;  இனி அவர்களை ஒரு போதும் மன்னியோம்;
9 ஈசாக்கின் உயர்ந்த இடங்கள் பாழாக்கப்படும், இஸ்ராயேலின் பரிசுத்த இடங்கள் பாலை வெளியாக்கப்படும், யெரோபோவாம் வீட்டார்க்கு எதிராய் நாம் வாளுடன் வருவோம்."
10 அப்போது, பேத்தேலின் அர்ச்சகனாகிய அமாசியாஸ் என்பவன் இஸ்ராயேல் அரசனாகிய யெரோபோவாமுக்கு இவ்வாறு சொல்லியனுப்பினான்:  "இஸ்ராயேல் வீட்டார்களின் நடுவில் ஆமோஸ் உமக்கு எதிராகக் கலகம் விளைவிக்கிறான்;  நாடு அவன் சொற்களைப் பொறுக்க இயலாது.
11 ஏனெனில், ஆமோஸ், 'யெரோபோவாம் வாளால் மடிவான்;  அவனது நாட்டை விட்டு இஸ்ராயேல் அடிமையாய்க் கொண்டு போகப்படும் ' என்று சொல்லுகிறான்."
12 பின்பு அமாசியாஸ் ஆமோசைப் பார்த்து, "காட்சி காண்பவனே, போய்விடு;  யூதாவின் நாட்டுக்கு ஓடி விடு;  அங்கே போய் இறைவாக்குச் சொல், பிழைப்புத் தேடிக்கொள்.
13 இனிப் பேத்தேலில் மறுபடியும் இறைவாக்குச் சொல்லாதே;  ஏனெனில் இது அரசரின் பரிசுத்த இடம், அரசுக்குரிய கோயில்"  என்று சொன்னான்.
14 ஆமோஸ் அதற்கு மறுமொழியாக அமாசியாசைப் பார்த்துக் கூறினார்:  "நான் இறைவாக்கினனுமல்லேன், இறைவாக்கினர் குழுவில் உறுப்பினனுமல்லேன்;  நான் ஆடுமாடு மேய்ப்பவன், காட்டு அத்திமரங்களைக் கண்காணிப்பவன்.
15 ஆடுகளை ஓட்டிக் கொண்டு போன என்னை ஆண்டவர் தெரிந்தெடுத்து, ' நம் மக்களாகிய இஸ்ராயேலிடம் போய், இறைவாக்குக் கூறு' என்று அனுப்பினார்.
16 இப்பொழுது ஆண்டவரின் வாக்கைக் கேள்:  'இஸ்ராயேலுக்கு எதிராக இறைவாக்குச் சொல்லாதே, ஈசாக்கின் வீட்டாருக்கு எதிராகப் பேசாதே' என்று நீ சொல்லுகிறாயே!
17 ஆதலால் ஆண்டவர் இவ்வாறு கூறுகிறார்:  'உன் மனைவி நகரத்தில் விலைமகளாய் இருப்பாள், உன் புதல்வர் புதல்வியர் வாளால் மடிவார்கள், உன் நிலபுலம் பங்குபோட்டுக் கொள்ளப்படும், நீயோ தீட்டுள்ள நாட்டிலே மாண்டு போவாய்;  இஸ்ராயேல் தன் நாட்டை விட்டுத் தொலை நாட்டுக்கு அடிமையாய்க் கூட்டிப் போகப்படும்."
