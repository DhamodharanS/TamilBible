சங்கீதம் 28
1 வானோர்களே, ஆண்டவரை வாழ்த்துங்கள்: மாட்சியும் வல்லமையும் ஆண்டவருக்குரியதென வாழ்த்துங்கள்.
2 ஆண்டவரது பெயருக்கு உரிய மகிமையை அவருக்குச் செலுத்துங்கள்: அவருடைய திருமன்றத்தில் அவரை வழிபடுங்கள்.
3 நீர்த்திரள்களின் மீது ஆண்டவரின் குரல் ஒலிக்கின்றது, மகத்துவமிக்க ஆண்டவர் பேரிடி முழங்குகின்றார்:  நீர்ப்பரப்பின் மீது ஆண்டவர் விளங்குகின்றார்.
4 ஆண்டவருடைய குரல் வலிமை வாய்ந்தது, அவருடைய குரல் மாட்சிமை மிக்கது,
5 ஆண்டவருடைய குரல் கேதுரு மரங்களை முறித்தெறிகிறது: லீபான் மலையின் கேதுரு மரங்களை ஆண்டவர் பெயர்த்தெறிகிறார்.
6 லீபான் மலையை அவர் கன்றுக்குட்டி போல் துள்ளச் செய்கிறார்:  சாயியோன் மலையை இளம் காட்டெருது போல் துள்ளி விழச் செய்கிறார்.
7 ஆண்டவருடைய குரல் நெருப்புத் தழலை எழச்செய்கிறது.
8 ஆண்டவருடைய குரல் பாலைவனத்தை அதிரச் செய்கிறது:  காதோஷ் பாலைவெளியை அதிரச் செய்கிறது.
9 ஆண்டவருடைய குரல் கருவாலி மரங்களை முறித்து  விடுகிறது;  காடுகளை அழித்து வெறுமை ஆக்குகிறது: அவரது ஆலயத்தில் எல்லாரும், 'போற்றி! போற்றி!'  என்று ஆர்ப்பரிக்கின்றனர்.
10 வெள்ளப்பெருக்கின் மீது விளங்குகின்றார் ஆண்டவர்: என்றென்றும் அரசரென வீற்றிருப்பார் ஆண்டவர்.
11 ஆண்டவர் தம்  மக்களுக்கு வலிமையைத் தந்தருள்வார்:  அமைதியளித்து அவர்களுக்கு ஆசியளிப்பார்.
