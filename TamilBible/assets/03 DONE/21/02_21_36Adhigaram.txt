சங்கீதம் 36
1 தீமை செய்பவர்களைக் கண் எரிச்சல் கொள்ளாதே: அக்கிரமம் செய்வோரைப் பார்த்துப் பொறாமைப் படாதே.
2 ஏனென்றால், அவர்கள் விரைவில் புல்லைப் போல் உலர்ந்து போவார்கள்: புற்பூண்டுகளைப் போல வாடிப் போவார்கள்.
3 ஆண்டவர் மீது நம்பிக்கை வை, நன்மை செய்:  புனித நாட்டில் எவ்விதக் கவலையின்றி இருப்பாய்.
4 ஆண்டவரில் உன் இன்பத்தைத் தேடு: அப்போது உன் நெஞ்சம் நாடுவதை அவர் உனக்குத் தருவார்.
5 உன் வாழ்வின் முடிவை ஆண்டவரிடம் ஒப்படைத்துவிடு; அவர் பேரில் நம்பிக்கை வைத்திரு: அவரே எல்லாம் செய்வார்.
6 உனது நேர்மை ஒளிபோல எழும்பச் செய்வார்: உனது மாசின்மை பட்டப்பகல் போல விளங்கச் செய்வார்.
7 ஆண்டவரில் மன அமைதிகொள்; அவரில் நம்பிக்கை வை: தான் செய்பவற்றில் வெற்றி பெறுபவனைப் பார்த்துப் பொறாமை கொள்ளாதே; அநீதி செய்யத் திட்டமிடுகிறவனையும் பார்த்து எரிச்சல் கொள்ளாதே.
8 கோபத்தை விட்டு விடு;  சினத்தைக் கைவிடு: எரிச்சல்படாதே; அதுவே பாவத்திற்கு வழியாகும்.
9 ஏனென்றால், தீமை செய்வோர் நாசமாவார்கள்: ஆனால் ஆண்டவரில் நம்பிக்கை வைப்பவர்கள் புனித நாட்டை உரிமையாக்கிக் கொள்வார்கள்.
10 இன்னும் சிறிதுகாலம்;  தீயவன் இருந்த இடம் தெரியாமல் ஒழிந்துபோவான்: அவன் இருந்த இடத்தைத் தேடுவாய்; ஆனால், அவன் அங்கு இருக்கமாட்டான்.
11 சாந்தமுள்ளோர் புனித நாட்டை உரிமைப்படுத்திக் கொள்வார்கள்: அவர்கள் மிகுந்த அமைதியில் இன்பம் காண்பர்.
12 நீதிமானுக்கு விரோதமாகப் பாவி சதித்திட்டமிடுகிறான்: அவனைப் பார்த்துப் பல்லைக் கடிக்கிறான்.
13 ஆண்டவரோ அவனைப் பார்த்து நகைக்கிறார்: அவனது அழிவுக்காலம் நெருங்குவதை அவர் காண்கிறார்.
14 ஏழை எளியவரை விழத்தாட்டி, நேரிய பாதையில் நடப்பவர்களைத் தொலைக்க, தீயோர் பட்டயத்தை உருவுகின்றனர்: வில்லை நாணேற்றுகிறார்கள்.
15 ஆனால் அவர்களது பட்டயம் அவர்கள் நெஞ்சிலேயே பாயும்: அவர்கள் வில்லும் ஒடிந்து போகும்.
16 தீயோருடைய திரளான செல்வத்தை விட, நல்லவருடைய சிறிதளவு பொருள் மேலானது.
17 ஏனெனில், பாவிகளின் வலிமை நிலைகுலைந்து போகும்: ஆண்டவர் நீதிமான்களை நிலை நிறுத்துவார்.
18 நீதிமான்களுடைய வாழ்நாட்களைக் குறித்து ஆண்டவர் கருத்தாய் இருக்கிறார்: அவர்கள் உரிமைச் சொத்து என்றென்றும் நிற்கும்.
19 அழிவின் காலத்தில் அவர்கள் வெட்கிப் போக மாட்டார்கள்: பஞ்ச காலத்திலோ அவர்கள் நிறைவு கொள்வார்கள்.
20 ஆனால் தீயோர் அழிவுறுவர்; ஆண்டவருடைய எதிரிகள் செழிப்பான புல்வெளி உலர்வது போல் ஒழிந்துபோவர்:  புகை போல் மறைந்தொழிவர்.
21 தீயோர் கடன் வாங்கினால், திருப்பிக் கொடுப்பதில்லை:  நல்லவரோ மனமிரங்கிப் பிறருக்குக் கொடுப்பர்.
22 ஆண்டவர் யாருக்குத் தம் ஆசியை அருள்கிறாரோ அவர்கள் புனித நாட்டை உரிமையாக்கிக்கொள்வர்:  யாரைச் சபிக்கிறாரோ அவர்கள் அழிந்து போவார்.
23 ஒருவனுடைய வாழ்வின் நெறி உறுதி பெறுவது ஆண்டவராலே:  அவனுடைய வாழ்வை  அவர் உகந்ததென ஏற்கிறார்.
24 அப்போது அவன் கீழே விழுந்தாலும் அப்படியே குப்புறக் கிடக்கமாட்டான்: ஏனெனில் ஆண்டவர் அவனது கையைத் தாங்கிக் கொள்கிறார்.
25 இளைஞனாய் இருந்திருக்கிறேன்;  இதோ முதிர் பருவம் அடைந்துள்ளேன்:  நல்லவன் கைவிடப்பட்டதை நான் எந்நாளும் கண்டதில்லை;  அவனுடைய மக்கள் பிச்சை எடுப்பதை நான் பார்த்ததில்லை.
26 எப்போதும் அவன் இரக்கப்படுகிறான்,  கடன் கொடுக்கிறான்:  ஆகவே அவன் மக்கள் ஆசி பெறுவர்.
27 தீமையை விலக்கு, நன்மை செய்:  அப்போது என்றென்றும் வாழ்வாய்.
28 ஏனெனில், ஆண்டவர் நேர்மையை விரும்புகிறார், தம் புனிதர்களை  அவர் கைவிடுவதில்லை:  நெறிகெட்டவர் அழிவுறுவர், அவர்கள் மக்கள் வேரோடு ஒழிந்து போவர்.
29 நல்லவர்களோ புனித நாட்டை உரிமையாக்கிக்கொள்வர்:  என்றென்றும் அதில் வாழ்வர்.
30 நீதிமானின் வாயிலிருந்து ஞானம் வெளிப்படும்:  அவனது நாவு நேரியதை எடுத்துரைக்கும்.
31 கடவுளுடைய திருச்சட்டம் அவன் நெஞ்சில் பதிந்துள்ளது:  அவனுடைய பாதங்கள் தடுமாறுவதில்லை.
32 தீயவன் நீதிமான் மேலேயே கண்ணாயிருக்கிறான்:  அவனைக் கொன்றுவிடப் பார்க்கிறான்.
33 ஆனால் ஆண்டவர் அவனைத் தீயவனின் கையில் சிக்கவிட மாட்டார்:  நியாயத் தீர்ப்பு நிகழும் போது தண்டனைகளாக விட மாட்டார்.
34 ஆண்டவர் மீது நம்பிக்கை வை;  அவர் காட்டிய வழியில் நட:  அப்போது நீ புனித நாட்டை உரிமையாக்கிக் கொள்ளும்படி உன்னை  உயர்த்துவார்;  தீயோர் அழிவுறுவதைப் பார்த்து மகிழ்வாய்.
35 தீயவன் செருக்கித் திரிவதை நான் பார்த்தேன்:  செழித்தோங்கும் கேதுரு மரம் போல் சிறந்தோங்குவதைக் கண்டேன்.
36 அவ்வழியே மீண்டும் சென்றேன்; அவன் இருக்கிற இடம் தெரியவில்லை:  தேடிப் பார்த்தேன், காணவில்லை.
37 நல்லவனைக் கவனித்துப் பார்;  நீதிமானை எண்ணிப் பார்:  அமைதியை விரும்புகிறவனுக்கு சந்ததியிராமல் போகாது.
38 பாவிகள் அனைவரும் வேரோடு களையப்படுவார்:  தீயோரின் சந்ததி அகற்றப்படும்.
39 நல்லவர்களுக்கு ஈடேற்றம் ஆண்டவரிடமிருந்தே வரும்:  துன்ப வேளையில் அவர்களுக்குப் புகலிடம் அவரே.
40 ஆண்டவர் அவர்களுக்குத் துணை நின்று விடுதலையளிக்கிறார்;  தீயோரின் கையினின்று விடுவித்துக் காப்பாற்றுகிறார்:  ஏனெனில், அவர்கள் அவரிடம் அடைக்கலம் தேடுகின்றனர்.
