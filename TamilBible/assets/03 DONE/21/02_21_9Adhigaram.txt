சங்கீதம் 9
1 ஆண்டவரே, என் முழு உள்ளத்துடன் உம்மைப் புகழுவேன்:  உம் வியத்தகு செயல்களையெல்லாம் எடுத்துரைப்பேன்.
2 உன்னதமானவரே, உம்மை நினைத்து நான் அகமகிழ்ந்து அக்களிப்பேன்:  உம் பெயருக்குப் புகழ் பாடுவேன்.
3 ஏனென்றால், என் எதிரிகள் பின்னடைந்து போயினர்: உம் திருமுன்னே தடுமாறி ஒழிந்து போயினர்.
4 ஏனெனில், நீர் என் வழக்கை விசாரித்து எனக்கு நீதி வழங்க முன்வந்தீர்: நேர்மையுள்ள நீதிபதியாய் உம் அரியணையில் அமர்ந்தீர்.
5 புற இனத்தாரை அதட்டினீர், தீயோரை அழித்துவிட்டீர்:  அவர்களுடைய பெயரையே அடியோடு எடுத்துவிட்டீர்.
6 எதிரிகளின் நகரங்களைத் தரைமட்டமாக்கினீர், அவர்கள் தொலைந்து போயினர், தலையெடுக்காமல் ஒழிந்தே போயினர்: அவர்களுடைய நினைவே இல்லாமற் போய்விட்டது.
7 ஆண்டவரோ என்றும் தம் அரியணையில் அமர்ந்துள்ளார்:  நீதி வழங்கத் தம் அரியணையை நிறுவியுள்ளார்.
8 அவர் தாமே உலகினர்க்கெல்லாம்  நீதியுடன் தீர்ப்புக் கூறுவார்:  நேர்மையோடு மக்களனைவர்க்கும் நீதி வழங்குவார்.
9 ஒடுக்கப்பட்டவர்களுக்கு ஆண்டவர் அடைக்கலமாயிருப்பார்:  இடுக்கண் நேரும் போதெல்லாம் ஏற்ற  சரண் அவரே.
10 உம் பெயரை அறிந்தோர் உம்மீது நம்பிக்கை கொள்வர்:  உம்மைத் தேடுவோரை நீர் கைநெகிழ்வதில்லை, ஆண்டவரே.
11 சீயோனில் உறையும் ஆண்டவருக்குப் புகழ்பாடுங்கள்:  மக்களினங்களிடையே அவருடைய அருஞ் செயல்களை அறிவியுங்கள்.
12 இரத்தப் பழிவாங்கும் அவர் அவர்களை நினைவில் கொண்டுள்ளார்:  எளியோரின் கூக்குரலைக் கேட்க மறவார்.
13 ஆண்டவரே, என்மீது இரக்கம் வையும்:  மரண வாயிலிலிருந்து என்னைக் கைதூக்கிவிடுபவரே, என் எதிரிகளின் கையில் நான் படும் துன்பத்தைப் பாரும்.
14 அப்போது சீயோன் நகர வாயில்களில் நான் உம் புகழ்ச்சிகளைச் சாற்றுவேன்:  நீர் எனக்களித்த உதவியை நினைத்து அக்களிப்பேன்.
15 புறவினத்தார் தாங்கள் வெட்டிய குழியில் தாங்களே விழுந்தனர்:  அவர்கள் மறைவாக வைத்த கண்ணியில் அவர்களுடைய கால்களே சிக்கிக்கொண்டன.
16 ஆண்டவர் தம்மை வெளிப்படுத்தினார், நீதி வழங்கினார்:  தான் செய்த செயல்களிலேயே பாவியானவன் அகப்பட்டுக் கொண்டான்.
17 பாவிகள் கீழுலகுக்குப் போய் ஒழிவார்களாக: கடவுளை மறக்கும் புற இனத்தார் அனைவரும் அங்ஙனமே ஒழிவார்களாக.
18 ஏழைகளை இறுதி வரை மறந்து போகமாட்டார் ஆண்டவர்: எளியோர் அவர் மேல் கொண்ட நம்பிக்கை ஒரு நாளும் வீணாகாது.
19 ஆண்டவரே எழுந்தருளும், மனிதனின் கை ஒங்கவிடாதேயும்: உம் திருமுன் புற இனத்தார் எல்லாருக்கும் தீர்ப்பு வழங்கப்படட்டும்.
20 ஆண்டவரே அவர்கள் அனைவரையும் திகிலுறச் செய்யும்:  தாம் வெறும் மனிதரே என்று அவர்கள் உணரட்டும்.
21 ஆண்டவரே, ஏன் தொலைவிலுள்ளீர்?  நெருக்கடியான வேளையில் ஏன் ஒளிந்து கொள்கிறீர்?
22 தீயோர் செருக்குற, எளியவரோ அவதிப்படுகிறார்கள்: அவர்கள் செய்யும் சூழ்ச்சிகளில் எளியோர் அகப்பட்டுத் தவிக்கிறார்கள்.
23 தன் தீய நாட்டத்தைப்பற்றி பாவியானவன் பெருமை கொள்கிறான்:  பேராசைக்காரன் ஆண்டவரைப் பழிக்கிறான், புறக்கணிக்கிறான்.
24 கடவுளே இல்லை, எங்கே பழிவாங்கப்போகிறார்!" என்று தீயவன் செருக்குடன் சொல்கிறான்: இதுவே அவன் நினைவாயிருக்கிறது.
25 அவன் செய்யும் முயற்சிகள் எபபோதும் வெற்றிகரமாக முடிகின்றன: உம் தீர்ப்புகள் அவன் மனத்திற்குச் சிறிதும் எட்டாதவை;  தன் எதிரிகளையெல்லாம் அவன் புறக்கணிக்கிறான்.
26 யாரும் என்னை அசைக்க முடியாது:  தலைமுறை தலைமுறையாக நான் இன்பமாகவே வாழ்வேன்!" என்று அவன் தனக்குள் சொல்லிக்கொள்கிறான்.
27 அவன் பேசுவதெல்லாம் சாபனையும் கபடமும் வஞ்சகமுமே:  அவன் நாவில் ஒலிப்பது தீமையும் இன்னலுமே.
28 சிற்றூர்களுக்கருகில் கண்ணி வைத்துப் பதுங்கியிருப்பான், மறைவான இடங்களில் குற்றமற்றவர்களைக் கொலை செய்கிறான்:  எளியவர்களுக்குத் தீமை செய்வதிலேயே அவன் கண்ணாயிருக்கிறான்.
29 புதரில் பதுங்கியிருக்கும் சிங்கம்போல அவன் மறைவாகப் பதுங்கிக்கிடந்து, எளியவரைப் பிடிக்கக் கண்ணி வைக்கிறான்: எளியோரைத் தன் வலையில் விழச்செய்து பிடித்துக்கொள்கிறான்.
30 எளியவர் மீது பாய்வதற்காகத் தரை மீது படுத்துப் பதுங்கிக்கிடக்கிறான்: அவனுடைய கொடுமையால் எளியோர் வீழ்ச்சியுறுகின்றனர்.
31 கடவுள் மறந்துவிட்டார், தம் முகத்தைத் திருப்பிக்கொண்டார்: ஒருகாலும் பார்க்கமாட்டார்"  என்று தனக்குள் சொல்லிக் கொள்கிறான்.
32 ஆண்டவராகிய இறைவா, எழுந்தருளும், உம் கரத்தை உயர்த்தும்:  எளியோரை மறவாதேயும்.
33 கெட்டவர்கள் கடவுளைப் புறக்கணிப்பதேன்?  "அவர் பழிவாங்க நினைக்கமாட்டார்"  என்று தமக்குள் சொல்லிக் கொள்வதேன்?
34 ஆனால் ஆண்டவரே, நீர் எல்லாம் பார்க்கிறீர்!  துன்புறுவோரையும் வேதனைப்படுவோரையும் நீர் கவனித்துக் கொள்கிறீர்: அவர்களை உம்மிடம் ஏற்றுக்கொள்கிறீர்;  எளியவன் தன்னை உம்மிடம் ஒப்படைக்கிறான்; அநாதைக்கு நீரே துணை.
35 பாவிகள், தீமை செய்வோர் இவர்களுடைய பலத்தை நொறுக்கிவிடும்:  இவர்களுடைய அக்கிரமத்திற்கேற்பப் பழிவாங்கும், அவ்வக்கிரமம் தொலைந்தே போகட்டும்.
36 ஆண்டவர் என்றென்றும் அரசராவார்:  அவருடைய நாட்டினின்று புறவினத்தார் ஒழிந்துபோயினர்.
37 அநாதைகளுக்கும் அவதியுறுவோர்க்கும் நீதி வழங்கவும், உலகைச் சார்ந்த மனிதர் இனி அச்சம் விளைவிக்காதிருக்கவும்,
38 தாழ்வுற்றோருடைய மன்றாட்டை ஆண்டவரே, நீர் கேட்டருளினீர்: அவர்களுடைய  உள்ளத்திற்கு ஊக்கமளித்து அவர்களுக்குச் செவிசாய்த்தீர்.
