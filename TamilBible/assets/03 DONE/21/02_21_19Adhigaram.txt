சங்கீதம் 19
1 துன்ப நாளில் ஆண்டவர் உன் மன்றாட்டுக்குச் செவிசாய்ப்பாராக:  யாக்கோபின் இறைவனது திருப்பெயர் உன்னைக் காப்பதாக.
2 தம் திருத்தலத்தினின்று உனக்குத் துணை செய்வாராக:  சீயோனிலிருந்து உன்னை ஆதரிப்பாராக.
3 நீ ஒப்புக்கொடுக்கும் பலிகளை எல்லாம் நினைவு கூர்வாராக:   நீ அர்ப்பணம் செய்யும் தகனப்பலி அவருக்கு உகந்ததாய் இருப்பதாக.
4 உன் இதயம் விரும்பியதை உனக்கு அருள்வாராக:  உன் கருத்தையெல்லாம் நிறைவேற்றுவாராக.
5 உனக்குக் கிடைத்த வெற்றியைக் குறித்து மகிழ்வோமாக:  நம் இறைவனின் பெயரால் வெற்றிக் கொடி நாட்டுவோம்;  ஆண்டவர் உன் விண்ணப்பங்கள் எல்லாம் நிறைவுறச்செய்வாராக.
6 தாம் அபிஷேகம் செய்தவருக்கு ஆண்டவர் வெற்றி கிடைக்கச் செய்தார்:  வெற்றி தரும் தமது வலக்கரத்தின் வன்மையால் தம் புனித வானகத்தினின்று அரசரின் மன்றாட்டுக்குச் செவிசாய்த்தார்;  இதை நான் அறிவேன்.
7 சிலர் தேர்ப்படையாலும், சிலர் குதிரைப் படையாலும் வலிமை பெறலாம்: நாமோ நம் ஆண்டவராகிய இறைவனின் திருப்பெயரால் வலிமை பெறுகிறோம்.
8 அவர்கள் தடுமாறி விழுந்தார்கள், அழிவுற்றார்கள்:  நாமோ இன்றும் நிலையாய் இருக்கிறோம், வீழ்ச்சியுறவில்லை.
9 ஆண்டவரே, அரசருக்கு வெற்றியளித்தருளும்: உம்மைக் கூவி அழைக்கும்போது எங்களுக்குச் செவி சாய்த்தருளும்.
